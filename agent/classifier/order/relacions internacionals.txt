27. Relacions Internacionals
Les relacions internacionals de Catalunya, com les de tot Estat independent, han d’anar guiades pel pragmatisme i l’interès nacional català. Dit això, Catalunya dins el concert de les nacions és un país immers en el món occidental i, per tant, observa i entén la realitat a través del prisma dels valors occidentals Una realitat construïda sobre diversos turons. El nostre món s’alça damunt l’Acròpoli d’Atenes i tota la filosofia grega, sobre els set turons de Roma i tota l’herència cultural i legal romana i, finalment, sobre el Gòlgota i tot el llegat ètic i moral judeocristià. A escala internacional, Aliança Catalana vol que la Generalitat aposti per enfortir i capitanejar l’euroregió dels Pirineus Mediterrània tal com en el passat Barcelona va exercir la capitalitat d’aquesta zona. Una regió amb un PIB equivalent al de la República d’Àustria. A més a més, creiem indispensable augmentar la presència de Catalunya a la Unió Europea, participant-hi de forma pragmàtica, amb l’objectiu de defensar les exportacions i la indústria catalanes. Finalment, no som aliens a les lluites que es desenvolupen al món entre l’Occident lliure i els sistemes autoritaris. Sempre serem al costat de les democràcies liberals.

