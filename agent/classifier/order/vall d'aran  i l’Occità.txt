29. Aran i l’Occità
Considerem Aran com un país occità dins de les nostres fronteres. Històricament, Catalunya ha respectat la seva identitat nacional i ha promogut un estatus especial pel territori. Aran té un dret històric reconegut per la Querimònia, el pacte entre el Comte de Barcelona i els aranesos que va ser vigent fins al segle XIX, on la Corona es comprometia a respectar els drets de la Vall. Cal reivindicar el caràcter políticament singular que concedeixen aquests furs. La llengua occitana, coneguda a l’Aran amb el nom d’aranès, és un objecte de gran riquesa lingüística que cal defensar i promoure. Aliança Catalana aposta per un aprofundiment de l’autogovern aranès tot reconeixent la seva foralitat, l’ampliació de les seves competències i la reforma del sistema d’Aran per tal de satisfer les demandes i necessitats del poble. Promourem l’ús i la difusió de l’occità entre la societat aranesa i la catalana augmentant la producció audiovisual en occità, i la producció literària, amb mesures de sensibilització lingüística i en tots aquells fronts que calgui. Establirem connexions entre altres territoris de llengua occitana per tal d’enfortir-la. Col·laborarem amb les institucions araneses per tal de dotar la llengua d’una normativa forta reconeguda per tot l’àmbit lingüístic occità

