9. Natalitat
Segons l’IDESCAT, la societat catalana ha estat 6 anys en creixement negatiu. Aquest envelliment de la població posa en risc l’estat del benestar i la continuïtat de la nostra cultura. Per aquest motiu, considerem que és necessari que el Parlament declari l’estat d’emergència demogràfica —tal com a la passada legislatura va declarar formalment l’emergència climàtica. Una declaració d’aquestes característiques, i el debat que se’n derivaria, faria que la societat fos molt més receptiva a canviar falses creences, hàbits de vida i es plantegés tenir més fills. Aliança Catalana s’oposa a tota mesura de natalitat pensada a curt termini i de forma electoralista com els xecs nadó.Proposem substituir l’actual Secretaria d’Afers Socials i Família per una Secretaria de Foment de la Natalitat i Família que tingui competències per influir i esmenar les polítiques i resolucions de les diferents conselleries i entitats que depenen de la Generalitat. Les tasques d’aquesta secretaria general han d’anar de procurar que els habitatges de promocions oficials tinguin en compte també les famílies nombroses amb pisos més grans fins a promoure que les condicions laborals dels treballadors de la mateixa Generalitat siguin amables amb la conciliació laboral i familiar. Entre les tasques d’aquesta secretaria general hi hauria, per exemple, la redacció d’un llibre d’estil d’obligat compliment per a TV3 i Catalunya Ràdio, amb instruccions per capgirar l’actual línia editorial antifamília i antinatalitat que desincentiva la nostra natalitat.Proposem establir deduccions progressives en l’IRPF. L’evidència empírica demostra que la millor prestació que pot oferir l’estat per potenciar el naixement de nens és, paradoxalment, reduir l’estat en forma de deduccions potents i progressives als progenitors amb fills. Per això mateix, a Aliança proposem la següent bonificació en el tram autonòmic de l’IRPF: Les famílies amb un fill han de tenir una bonificació del 3%; Les famílies amb dos fills, una bonificació del 10%; les famílies amb tres fills, una bonificació del 20%; les famílies amb quatre fills o més, una bonificació del 30% l’IRPF fins que el menor dels fills compleixi els vint-i-un anys. 

