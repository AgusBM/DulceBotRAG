0.Programa electoral
La nació catalana pateix greus dificultats en tots els camps. L’arribada massiva d’immigrants ha portat la cultura catalana a les portes de la residualització mentre que el nostre estat del benestar viu moments de gran incertesa. Tan sols durant l’any 2022, van entrar 151.000 immigrants al Principat, un fet que redueix els resultats acadèmics de les nostres escoles, augmenta les cues d’espera als hospitals i degrada els barris humils de les nostres ciutats. En cent anys, l’índex de parlants habituals de català ha passat de ser pràcticament del 100% al 30%. 

En el camp institucional, veiem com s’assetja el català a l’escola a mesura que Madrid recentralitza competències. En el camp industrial, copsem com hem passat de ser un dels motors d’Europa a veure tancar les fàbriques de Nissan, Bosch, Mahle o Danone entre d’altres. En el camp agrícola, tenim un índex de sobirania alimentària per sota de la mitjana europea i patim una administració que enlloc d’ajudar els nostres agricultors els castiga amb multes i inseguretat jurídica. A nivell de gestió de l’aigua, veiem com els problemes de sempre continua sense resoldre’s: la reparació de les fuites a les xarxes hídriques o la gestió de les àrees forestals, per posar dos exemples. 

En el camp energètic, tenim encara una dependència energètica de l’exterior de més del 80%. A nivell d’habitatge, les lleis que limiten el preu del lloguer redueixen l’oferta i desincentiven els propietaris a fer reformes mentre que l’allau migratori promou els pisos pastera que devaluen el preu dels immobles. A nivell internacional, l’engany i rendició del Procés ha presentat Catalunya com a un actor feble, que no creu en si mateix i que empra el discurs independentista com a simple esquer electoral. El món ens mirava i més valdria que no ho hagués fet. 

És a causa de tota aquesta situació que neix Aliança Catalana. Un partit nacionalista promogut per Sílvia Orriols amb l’objectiu de revertir la decadència del nostre país. Proposem un programa electoral basat en tres eixos: el nacionalisme català, la reindustrialització de la nostra economia i frenar l’arribada d’immigrants. 


Els tres eixos d’acció d’Aliança

Nacionalisme:
Crearem les eines per enfortir el sentiment de pertinença a Catalunya, fer del català un mecanisme d’ascensor social i convertir-lo en indispensable per a poder-se desenvolupar a casa nostra. Volem oferir beneficis fiscals a les empreses que acreditin funcionar en català i, alhora, establir requisits lingüístics als treballadors perquè aquests vegin la llengua catalana com una aliada per a protegir-se laboralment de l’arribada massiva d’immigrants.  

 Molts dels reptes que vivim solament es poden resoldre amb un Estat independent. Per aquest motiu, el nostre objectiu és declarar i defensar la independència de Catalunya. Considerem que és el deure de tot partit nacionalista augmentar la sobirania energètica, alimentària i financera del Principat per tal de preparar-lo per la secessió. 


Riquesa:
Creiem que els diners, on millor estan, és a la teva butxaca. Volem reduir l’espoli en forma d’imposts que frena la nostra economia, desincentiva la inversió i castiga qui estalvia. Cal suprimir l’impost a la mort i reduir els imposts al treball com l’IRPF i totes les normatives que, com l’obligació de comprar cotxes nous, ofeguen la nostra maltractada classe treballadora. Un dels majors reptes econòmics del país és realitzar la reindustrialització de Catalunya, la qual és indispensable per aconseguir salaris dignes i llocs de feina que promoguin l’arrelament al territori. Un arrelament indispensable per a fomentar la catalanització dels immigrants. Sense reindustrialització no hi haurà recatalanització. Per abordar aquesta transformació primer de tot cal frenar la desindustrialització que patim. La Generalitat ha de ser una aliada  i no pas una enemiga dels empresaris, no s’ha d’ofegar mai qui vol mantenir la producció a Catalunya amb normatives i imposts abusius.  

Inmigració:
Un dels motius pels quals ens cal ser independents és per fer tot allò que Madrid no fa. No podem continuar vinculats a un estat negligent com l’espanyol, que ha convertit la seva llei d’estrangeria en paper mullat i ha omplert Catalunya d’immigrants provinents del tercer món. Un fet que abaixa els nostres salaris, devalua els nostres immobles, dificulta la feina a les nostres escoles i satura els nostres hospitals. Per tot això, volem aplicar per Catalunya una moratòria en immigració fins que el salari dels catalans s’equipari al de la mitjana europea i la llengua catalana torni a ser capaç d’assimilar els immigrants que en un futur ens puguin caldre.
