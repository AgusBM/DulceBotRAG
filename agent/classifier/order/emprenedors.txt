7. Emprenedoria 
Històricament Catalunya sempre ha estat un país comercial i emprenedor. De fet, durant molt de temps, aquest caràcter empresarial va distingir-nos d’una Espanya empobridora, estancada i sense capacitat d’innovar. Malauradament s’ha renunciat políticament a aquestes idees; les administracions actuals, i la burocràcia que imposen als qui gosen començar qualsevol mena d’iniciativa privada, limiten la llibertat econòmica dels catalans, fent que el talent se’n vagi a emprendre a altres països o que directament ni s’ho plantegi. A Aliança Catalana proposem un paquet de mesures per a oferir facilitats a l’emprenedoria dels catalans, que fomenti la creació d’empreses i incentivi la iniciativa privada, reduint els impediments i tràmits burocràtics superflus. Volem renovar i ampliar el sistema IDCAT per a fer-lo més senzill, àgil i eficient, agafant com exemple el sistema d’e-residency implementat per Estònia, que ha incentivat la creació de milers d’empreses al país bàltic. Considerem necessari ampliar el Canal Empresa i els serveis del Departament d’Empresa, mitjançant l’establiment d’un servei d'assessorament públic, fàcil, sense requeriments i gratuït per a acompanyar els emprenedors i inversors del primer moment fins a la finalització del primer any de funcionament de la nova empresa. Seguint el model estonià, considerem essencial crear un directori centralitzat de serveis per a nous negocis, ja siguin serveis de gestoria, serveis legals i fiscals, bancs, finançament i altres necessitats d’una empresa. Treballarem amb les empreses catalanes i patronals per a conèixer els principals impediments burocràtics i administratius que es troben els emprenedors actualment. Proposarem simplificar els tràmits i els procediments de tots els departaments per tal de millorar l’eficiència tant del sector públic com del nostre teixit empresarial.Oferirem beneficis fiscals a la renda i d’altres imposts per aquells emprenedors, catalans o estrangers, que s’instal·lin a Catalunya, que encetin un negoci en sectors clau o estratègics com l’energètic, el farmacèutic o l’agroalimentari entre d’altres, on més del 50% dels nous treballadors siguin catalans i la llengua principal d’ús públic a Catalunya sigui el català.També creiem que l’activitat empresarial, comercial i tecnològica no s’ha de limitar a Barcelona, sinó que s’ha de distribuir per tot el país de forma dinàmica i descentralitzada. Per això, volem crear Zones Econòmiques Especials amb una fiscalitat baixa que incentivin l’activitat econòmica fora de l’àmbit de l’Àrea Metropolitana de Barcelona. Volem un país punter.

