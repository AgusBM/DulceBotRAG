20. Aigua
Segons dades de l’IRTA, cada any entren a Catalunya 30.000 hectòmetres cúbics d’aigua. De tota aquesta aigua, 22.000 hm3 ens arriben amb les precipitacions de la pluja i 8.000 hm3 amb les entrades del riu Ebre i Cinca. En necessitem un 10% pel que coneixem com aigua regulada. Aquesta desena part del total té uns usos repartits de la següent manera: per a l’agricultura (2075 hm3), per a l’ús urbà (564 hm3), per a la indústria (267 hm3) i per a la ramaderia (59 hm3). Per una banda, la quantitat d’aigua que marxa a través de l’evapotranspiració ambiental és un 37% del total i, per l’altra banda, la quantitat d’aigua que marxa pels cabals dels rius és el 50%.D’aquest gairebé 40% de l’aigua entrant que marxa per l’evapotranspiració, la meitat desapareix pel nostre bosc descuidat i sobredimensionat. A més a més, un percentatge important dels recursos hídrics que perdem ens marxen per les fuites de la xarxa de distribució pública. Segons l’Agència Catalana de l’Aigua, un de cada quatre litres d’aigua potable es perden pel mal estat de les canonades. També sabem que una bona part del consum d’aigua en l'agricultura es podria reduir invertint en sistemes de regadiu més eficients i augmentant la reutilització de l’aigua. Aliança Catalana es pren molt seriosament la gestió de l’aigua i, per aquest motiu, aposta en un pla general per garantir l’accés a l’aigua. Proposem fer tales selectives d’arbres; promoure prats de dall; afavorir els quercus en detriment de les coníferes; que l’administració pacti amb els propietaris forestals la cura dels boscs negociant, si cal, l’expropiació de l’activitat de la tala de fusta (no del terreny); implantar plantes de biomassa per fer productiva la tala d’arbres, promoure la neteja dels boscs, aconseguir energia renovable i incentivar la creació de llocs de feina; promoure la introducció de sistemes de regadiu eficients en l’agricultura com el gota a gota; construir llacs artificials al vessant de les muntanyes per on passa un riu o riera (els laghetto collinari italians) per evitar que tota l’aigua de la pluja es perdi cap al mar; reparar les fuites d’aigua a les xarxes municipals; fer servir l’aigua depurada per a usos agrícoles; instal·lar xarxes diferenciades d’ús que ajudin a reutilitzar l’aigua i, finalment, apostar per promoure el sector industrial. 

