17. Salut
D’ençà del desplegament de les competències en matèria sanitària, el sistema català de salut ha patit un problema d’infrafinançament greu. L’Estat va cedir les competències però no els mecanismes necessaris per a poder-ho finançar com cal. Per posar un exemple, l’any 1981, quan el conseller Josep Laporte va iniciar el desplegament de l’actual xarxa hospitalària de Catalunya, Espanya va realitzar una transferència de 87.000 milions de pessetes quan el cost real era de 110.000 milions. Per aquest motiu, l’establiment d’un estat català és indispensable. Necessitem disposar de tots els nostres recursos per a garantir i millorar la xarxa hospitalària de Catalunya. Aliança vol que cada ciutadà tingui un bon hospital a menys de 30 quilòmetres de distància. L’actual model sanitari públic català pot continuar sent vàlid, sòlid i vigent amb una correcta gestió, finançament i reestructuració posant èmfasi a millorar els punts febles com, per exemple, gran part de l’atenció primària. Cal, doncs, ajustar el sistema a les necessitats actuals de Catalunya, cercant solucions al problema de sempre: la falta de finançament. A més, tenim un problema agregat pel que fa al dimensionament, atès que la planificació i disseny del sistema públic de salut a Catalunya es va idear per a 6 milions de persones i ja som més de 8. Aliança Catalana aposta per mantenir el sector Salut de Catalunya com a pioner a escala mundial. Per tal de reforçar aquest posicionament, cal continuar invertint en recerca; no només recerca ultraespecialitzada o de darrera generació, sinó recerca en tot l'espectre sanitari, com la recerca en infermeria, que impacta de forma clara en l’experiència dels pacients.Per tal de poder vehicular l’objectiu d’eficiència en el context actual de finançament insuficient i infradimensionament del sistema, Aliança Catalana aposta per l’agilització exhaustiva del sistema sanitari català, aprofundint en la col·laboració publicoprivada i incrementant l’autonomia dels ens —principalment hospitals— que conformen les macroestructures sanitàries de Catalunya. Més capacitat de decisió als centres o, fins i tot, permetre-hi un clima de competència asseguraria més dinamisme i eficiència.Creiem indispensable formar bons metges a Catalunya perquè els pacients catalans siguin atesos en la seva llengua. No volem haver de contractar metges a l’estranger que no tinguin la capacitat de desenvolupar-se en català. Finalment, som conscients que l’infradimensionament i infrafinançament del sistema té repercussions negatives pels nostres professionals, que —apel·lats pel seu sentit vocacional— es veuen forçats a haver de realitzar un sobreesforç constant que en altres països no existeix. Per aquest motiu, Aliança augmentarà el nombre de metges amb sanitaris que comprenguin què és Catalunya i la importància d’oferir un servei en català als pacients. Adaptarem la nota de tall d’accés a la carrera de medicina i les places disponibles d’acord amb la demanda de cada moment.

