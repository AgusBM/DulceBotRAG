16. Energia
Volem per Catalunya una energia sostenible, segura, amb un subministrament garantit i amb un nivell de costs assumible per les empreses i els particulars. Entenem que el futur de l’energia rau en una combinació de les energies renovables i de l’energia nuclear. Per tal d’aconseguir que tot català pugui pagar el preu de la llum, i que la nostra energia sigui assequible, Aliança aposta per la instal·lació de petits reactors modulars (SMR), eficients i segurs. Els SMR permeten estalviar costs i temps de construcció i es poden desplegar gradualment per a ajustar-se a la demanda creixent d'energia. Mentre l’energia de fusió nuclear no sigui una realitat viable per a Catalunya, combinarem la potència dels SMR amb l’ús de les energies renovables per tal d’abaratir la factura de la llum, protegir el medi ambient i fer-nos sobirans energèticament. Creiem que a les zones d’Ascó i Vandellós són les que estan més preparades per acollir tant els reactors modulars com una planta hidroelèctrica reversible per aprofitar, emmagatzemar i optimitzar la potència de l’energia creada. I, a més a més, apostem per realitzar una política urbanística ambiciosa no només centrada en polígons industrials sinó també en habitatges pels treballadors, per tal d’instal·lar un hub d’indústries que demandin grans quantitats d’energia. El nostre país té una dependència energètica de l’exterior de més del 80%. Aquest és un fet especialment greu perquè, si avui la Generalitat independitzés el nostre Principat, l’endemà hauríem de demanar ajuda a Espanya per accedir a l’energia. És per aquest motiu que apostem per la força verda de la nuclear i per potenciar les renovables com la biomassa, una font renovable que ajudarà a netejar els boscos i oferirà llocs de feina al món rural. Aliança Catalana aposta per aconseguir la independència energètica. El marge competencial de Catalunya és limitat en matèria energètica. Per aquest motiu, necessitem que el marc legislatiu i la decisió sobre per quins tipus d’energia apostem per ser competitius es prenguin a la Generalitat. 

