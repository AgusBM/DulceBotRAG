30. Patrimoni Arquitectònic i Oficis 
Volem protegir plenament el patrimoni arquitectònic del nostre país. Fins ara, les proteccions dissenyades pels diferents governs autonòmics no han estat prou eficaces per a conservar adequadament la nostra riquesa arquitectònica cultural i artística. Tampoc s’ha fet res per a salvar els oficis artístics del patrimoni arquitectònic i altres que també són singulars. Cal una política decidida per impulsar els oficis tal com recull la recomanació 880 del Consell d’Europa envers aquestes professions. Actualment, la majoria dels oficis tradicionals es troben a punt de desaparèixer completament i, amb ells, tot el coneixement de generacions en l’art i el mestratge artístic. Volem reconfigurar l’actual Direcció General de Patrimoni per una Direcció General del Patrimoni i els Oficis Tradicionals lligats al patrimoni arquitectònic que faciliti la inclusió directa dels oficis en les obres de restauració del Patrimoni arquitectònic històric. La despoblació rural ha estat un factor determinant en la desaparició d’edificis rurals com Masies i Cases de poble. L’urbanisme salvatge ha perjudicat tant els pagesos com el territori. Per aquest motiu, proposem un nou model urbanístic per a Catalunya, un model respectuós amb el medi natural i paisatgístic, potenciant l’arquitectura tradicional de cada zona del Principat. Aliança Catalana, tot recordant la Carta Europea del Patrimoni Arquitectònic, adoptada el 1975 pel Comitè de Ministres del Consell d'Europa, defensa que l'arquitectura única d'Europa és el patrimoni comú de tots els pobles europeus i que se n’ha d’assegurar la protecció. Per aquest motiu, establirem programes d'ensenyament general a tots els nivells per desenvolupar el coneixement del patrimoni arquitectònic europeu i prendre consciència de la importància que cal prestar a la seva conservació. Així mateix, promourem la formació d'artesans qualificats per emprendre les tasques que exigeix la conservació del patrimoni arquitectònic. Protegirem el coneixement històric que conserven els nostres picapedrers, ferrers, fusters, vidriers, ceramistes, etc. En l’àmbit català, volem que siguin recollides totes les informacions sobre la conservació del nostre patrimoni arquitectònic i siguin difoses a tots els organismes interessats: autoritats locals, instituts professionals, organitzacions del comerç, de la indústria i del turisme, associacions independents i mitjans de comunicació i que aquestes informacions siguin així mateix comunicades al Consell d'Europa.A més a més, promourem a través d’organismes públics i privats la comunicació amb altres estats d’Europa i de fora d’Europa sobre el nostre patrimoni i la conservació d’aquest, parant atenció també a què fan en altres indrets per conservar el seu llegat patrimonial. 

