1.Independència

El poble català ja ha refrendat en diverses ocasions la seva voluntat d’instaurar un Estat independent pel Principat de Catalunya. No volem, necessitem ni esperem l’autorització de cap organisme estranger per a alliberar-nos. Els catalans, pel simple fet d’existir com a poble nacional conscient, hem d’alçar-nos en Estat independent i expulsar els estats espanyol i francès de Catalunya. Som els amos de la nostra terra. 

El primer punt del nostre programa és la realització d’una declaració unilateral d’independència i la presa de control del territori. Per aquest motiu, si Aliança Catalana obté la majoria absoluta al Parlament, declararà i defensarà la independència de Catalunya.

Continuar formant part d’Espanya equival a patir un saqueig fiscal anual de més de vint mil milions d’euros; suposa no tenir cap eina d’estat per a revertir la residualització de la llengua catalana; significa ser tractats com a espanyols de tercera, carregats d’imposts i amb uns serveis públics saturats. Continuar formant part d’Espanya vol dir, també, no poder parlar de tu a tu amb el nostre principal soci comercial: la Unió Europea; vol dir no poder gestionar la nostra política migratòria i rebre tots aquells immigrants que Espanya decideix. Cal dir prou. Catalunya l’han de governar els catalans. 

Com a partit polític nacionalista, mentre no tinguem la majoria parlamentària per declarar la independència, treballarem per tenir el país preparat per la secessió: establint contactes internacionals amb altres estats, donant imatge de país sobirà diferent d’Espanya, reduint el deute de la Generalitat, augmentant la nostra sobirania energètica, millorant la nostra sobirania alimentària, promovent la nostra independència financera i fomentant que el nostre teixit empresarial i productiu estigui en mans catalanes. 

